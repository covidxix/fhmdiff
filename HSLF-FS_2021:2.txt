Grundförfattning HSLF-FS 2021:2 med senaste ändringsförfattning 2021:35

1 § I dessa föreskrifter finns kompletterande bestämmelser om sådana fritids- och kulturverksamheter samt handelsplatser, som avses i lagen (2021:4) om särskilda begränsningar för att förhindra spridning av sjukdomen covid-19 och förordningen (2021:8) om särskilda begränsningar för att förhindra spridning av sjukdomen covid-19. Dessa föreskrifter gäller inte för en sådan allmän sammankomst eller offentlig tillställning som omfattas av ordningslagen (1993:1617).

1 a § Med ett anläggningsområde avses i dessa föreskrifter samtliga verksamhetslokaler inomhus samt de avgränsade områden och utrymmen utomhus som den som driver en nöjespark, djurpark, temapark eller liknande anläggning disponerar.

2 § Den som bedriver sådan verksamhet som anges i 1 § ska, utöver vad som framgår av förordningen (2021:8) om särskilda begränsningar för att förhindra spridning av sjukdomen covid-19

1. beräkna det maximala antalet kunder eller besökare som samtidigt får vistas i verksamhetens lokaler inomhus eller inom ett anläggningsområde (maxantalet),
2. skriftligt dokumentera maxantalet och hur beräkningen enligt 1 har gjorts,
3. tydligt anslå maxantalet,
4. säkerställa att maxantalet inte överskrids,
5. informera sina kunder och besökare om hur smittspridning kan undvikas,
6. erbjuda sina kunder och besökare möjlighet att tvätta händerna med tvål och vatten eller erbjuda handdesinfektion,
7. skriftligt dokumentera de övriga smittskyddsåtgärder som verksamheten har vidtagit,
8. följa upp de vidtagna smittskyddsåtgärderna,
9. säkerställa att personalen får adekvat information om hygienåtgärder för att förhindra smitta, och
10. hålla sig informerad om särskilda rekommendationer från Folkhälsomyndigheten och den regionala smittskyddsläkaren.

Åtgärderna enligt 1-4 ska göras för varje avgränsat utrymme i verksamhetslokaler inomhus där människor uppehåller sig. Bestämmelserna i 1-4 gäller inte för gallerior och köpcentrum. Bestämmelserna i 1-4 ska inte tillämpas under den tid som en verksamhetslokal uteslutande används för sådan undervisning som avses i skollagen (2010:800).

Allmänna råd
Ett sätt att säkerställa att antalet personer i lokalen inte överskrids är att räkna antalet in- och utpasserande kunder eller besökare.
Informationsmaterial om hur smittspridning kan undvikas finns på Folkhälsomyndighetens webbplats.

3 § Maxantalet enligt 2 § ska beräknas på sådant sätt att varje kund eller besökare, inom varje avgränsat utrymme inomhus, ska kunna disponera minst 10 kvadratmeter av den tillgängliga ytan.
Maxantalet för verksamhetens totala yta får aldrig överstiga 500 personer.

4 § För nöjesparker, djurparker, temaparker eller liknande anläggningar gäller istället för 3 § att beräkning ska ske på sådant sätt att varje besökare inom anläggningsområdet ska kunna disponera minst 20 kvadratmeter av den tillgängliga ytan.
5 § Sådana handelsplatser som avses i 1 § ska vidta lämpliga åtgärder för att sällskap med fler än 1 person inte besöker handelsplatsen samtidigt. Detta gäller dock inte barn eller andra personer som är i behov av stöd. Åtgärderna ska dokumenteras och följas upp enligt vad som anges i 2 § 7 och 8. *

Allmänna råd
Sådana lämpliga åtgärder som anges i 5 § kan exempelvis vara att - aktivt informera och uppmana besökare och kunder att besöka handelsplatsen ensamma, och - verka för att sällskap med fler än 1 person delas upp, när det är möjligt.
6 § Gallerior, köpcentrum och varuhus ska spärra av eller ta bort möblemang och utrustning på inomhustorg och andra liknande områden där människor samlas. Första stycket gäller inte enstaka sittplatser för vila, hygienutrymmen eller andra liknande inrättningar.

7 § Den som bedriver verksamhet som har en tivolianordning eller liknande attraktioner ska vidta åtgärder för att undvika trängsel i dessa.

Allmänna råd
Sådana åtgärder kan till exempel vara att
− sällskap kan kliva i och ur åkattraktionen med avstånd till andra sällskap,
− sällskap har möjlighet att hålla ett avstånd på minst en meter i sidled samt framåt och bakåt från andra sällskap i åkattraktionen,
− undvika placering av sällskap mitt emot varandra i åkattraktionen om avståndet är mindre än två meter, och
− sällskap i inomhusattraktioner begränsas till högst fyra personer.

Allmänna råd till 4 kap. 1 och 2 §§ och 5 kap. 1 § förordningen (2021:8) om särskilda begränsningar för att förhindra spridning av sjukdomen covid-19
Fritids- och kulturverksamheter samt handelsplatser
Trängsel kan undvikas genom att
1. anvisa besökare till en särskilt angiven in- eller utgång,
2. ta fram alternativa lösningar till fysiska köer,
3. anvisa vilket avstånd som kunder eller besökare bör hålla till varandra t.ex. genom markeringar på golvet eller marken,
4. informera kunder eller besökare om att handla ensamma och på tider med mindre beläggning,
5. anvisa i vilken riktning som kunder eller besökare bör förflytta sig,
6. informera kunder eller besökare om vilka dagar och tider det är mindre risk för trängsel, och
7. begränsa sällskap vid guidade visningar till åtta personer.

Fritids- och kulturverksamheter
Utöver vad som anges ovan kan trängsel även undvikas genom att
1. åtgärder vidtas för att sprida ut besökares ankomsttid,
2. enbart ge tillträde till besökare som på förhand har reserverat plats eller köpt biljett, t.ex. via telefon eller annat bokningssystem,
3. åtgärder vidtas för att förhindra att spontana folksamlingar uppstår, och
4. personal på plats vägleder besökare.

