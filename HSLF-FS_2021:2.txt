Införda förslag i grundförfattningen, kursiverat   

1 § I dessa föreskrifter finns kompletterande bestämmelser om sådana allmänna sammankomster och offentliga tillställningar, platser för fritids- och kulturverksamhet samt handelsplatser, som avses i lagen (2021:4) om särskilda begränsningar för att förhindra spridning av sjukdomen covid-19 och förordningen (2021:8) om särskilda begränsningar för att förhindra spridning av sjukdomen covid-19.

1 a § Med ett anläggningsområde avses i dessa föreskrifter samtliga verksamhetslokaler inomhus samt de avgränsade områden och utrymmen utomhus som den som driver en nöjespark, djurpark, temapark eller liknande anläggning disponerar.

1 b § Bestämmelser om allmänna sammankomster och offentliga tillställningar finns i 8-12 §§ och tillhörande allmänna råd samt i de allmänna råden till förordningen om särskilda begränsningar för att förhindra spridning av sjukdomen covid-19 under rubriken Allmänna sammankomster och offentliga tillställningar.
För stadigvarande tivolinöjen och tivolianordningar i nöjesparker, djurparker, temaparker och liknande anläggningar tillämpas istället bestämmelserna i 2, 4 och 7 §§ och tillhörande allmänna råd samt i de allmänna råden till samma förordning under rubriken Fritids- och kulturverksamhet.
För marknader tillämpas istället 2 a § och tillhörande allmänna råd samt allmänna råd till samma förordning för marknader.

2 § Den som bedriver verksamhet på en plats för fritids- eller kulturverksamhet eller på en handelsplats ska, utöver vad som framgår av förordningen (2021:8) om särskilda begränsningar för att förhindra spridning av sjukdomen covid-19
1. beräkna det maximala antalet kunder eller besökare som samtidigt får vistas i verksamhetens lokaler inomhus eller inom ett anläggningsområde (maxantalet),
2. skriftligt dokumentera maxantalet och hur beräkningen enligt 1 har gjorts,
3. tydligt anslå maxantalet,
4. säkerställa att maxantalet inte överskrids,
5. informera sina kunder och besökare om hur smittspridning kan undvikas,
6. erbjuda sina kunder och besökare möjlighet att tvätta händerna med tvål och vatten eller erbjuda handdesinfektion,
7. skriftligt dokumentera de övriga smittskyddsåtgärder som verksamheten har vidtagit,
8. följa upp de vidtagna smittskyddsåtgärderna,
9. säkerställa att personalen får adekvat information om hygienåtgärder för att förhindra smitta, och
10. hålla sig informerad om särskilda rekommendationer från Folkhälsomyndigheten och den regionala smittskyddsläkaren.
Åtgärderna enligt 1-4 ska göras för varje avgränsat utrymme i verksamhetslokaler inomhus där människor uppehåller sig. Bestämmelserna i 1-4 gäller inte för gallerior och köpcentrum. Bestämmelserna i 1-4 ska inte tillämpas under den tid som en verksamhetslokal uteslutande används för sådan undervisning som avses i skollagen (2010:800).

Marknader
2 a § Den som ansvarar för att en marknad hålls ska, utöver vad som framgår av förordningen (2021:8) om särskilda begränsningar för att förhindra spridning av sjukdomen covid-19, även
1. informera sina besökare om hur smittspridning kan undvikas,
1. utforma gångar mellan bord eller stånd så att trängsel undviks,
2. se till att försäljarna på marknaden blir anvisad en plats så att trängseln kan minimeras,
3. erbjuda besökare möjlighet att tvätta händerna med tvål och vatten eller erbjuda handdesinfektion,
4. skriftligt dokumentera de övriga smittskyddsåtgärder som har vidtagits,
5. följa upp de vidtagna smittskyddsåtgärderna, och
6. hålla sig informerad om särskilda rekommendationer från Folkhälsomyndigheten och den regionala smittskyddsläkaren.

Allmänt råd
Ett sätt att säkerställa att trängsel undviks på en marknad utomhus är att placera borden eller stånden med ett avstånd om minst 2 meter i sidled samt framåt och bakåt.

Marknad inomhus
2 b § Den som ansvarar för en marknad inomhus ska utöver vad som framgår i 2a §
1. beräkna det maximala antalet besökare som samtidigt får vistas i en lokal eller
annat utrymme på marknaden,
2. skriftligt dokumentera maxantalet och hur beräkningen enligt 1 har gjorts,
3. tydligt anslå maxantalet, och
4. säkerställa att maxantalet inte överskrids.
Åtgärderna enligt 1-4 ska göras för varje avgränsat utrymme där människor uppehåller sig.

3 § Maxantalet enligt 2 § och 2 b § 1 ska beräknas på sådant sätt att varje kund eller besökare, inom varje avgränsat utrymme inomhus, ska kunna disponera minst 10 kvadratmeter av den tillgängliga ytan.
Maxantalet för verksamhetens totala yta får aldrig överstiga 500 personer.

Allmänna sammankomster och offentliga tillställningar
8 § Den som anordnar en allmän sammankomst eller en offentlig tillställning i en lokal, på ett avgränsat område eller utrymme som anordnaren disponerar ska, utöver vad som framgår av förordningen (2021:8) om särskilda begränsningar för att förhindra spridning av sjukdomen covid-19
1. informera deltagare eller idrottsutövare om hur smittspridning kan undvikas,
2. erbjuda deltagare eller idrottsutövare möjlighet att tvätta händerna med tvål och vatten eller erbjuda handdesinfektion,
3. säkerställa att personalen eller funktionärer får adekvat information om hygienåtgärder för att förhindra smitta,
4. skriftligt dokumentera de övriga smittskyddsåtgärder som verksamheten har vidtagit,
5. följa upp de vidtagna smittskyddsåtgärderna, och
6. hålla sig informerad om särskilda rekommendationer från Folkhälsomyndigheten och den regionala smittskyddsläkaren.

Utan anvisad sittplats inomhus och utomhus
9 § Den som anordnar en allmän sammankomst eller en offentlig tillställning utan anvisad sittplats i en lokal, på ett avgränsat område eller utrymme som anordnaren disponerar ska
1. beräkna det maximala antalet deltagare som samtidigt får vistas i lokalen, på det avgränsade området eller utrymmet,
2. skriftligt dokumentera maxantalet och hur beräkningen enligt 1 har gjorts,
3. tydligt anslå maxantalet,
4. säkerställa att maxantalet inte överskrids.
10 § Maxantalet enligt 9 § ska beräknas på sådant sätt att varje deltagare inom varje avgränsat utrymme inomhus, ska kunna disponera minst 10 kvadratmeter av den tillgängliga ytan.
Maxantalet på ett avgränsat område eller utrymme utomhus ska beräknas på ett sådant sätt att varje deltagare inom området eller utrymmet ska kunna disponera minst 5 kvadratmeter av den tillgängliga ytan.

Anvisad sittplats inomhus och utomhus
11 § Den som anordnar en allmän sammankomst eller en offentlig tillställning med en anvisad sittplats i en lokal, på ett avgränsat område eller utrymme som anordnaren disponerar ska utöver 8 § se till att
1. sällskap ska kunna hålla ett avstånd om minst 1 meter i sidled samt framåt och bakåt från andra sällskap, och
2. antalet deltagare i ett och samma sällskap uppgår till högst fyra personer. Om ett sällskap uppgår till fler än fyra deltagare ska den som anordnar sammankomsten eller tillställningen dela upp sällskapet med högst fyra deltagare i varje.

Anvisad sittplats utomhus
12 § Antalet deltagare som samtidigt besöker en allmän sammankomst eller offentlig tillställning som arrangeras på ett avgränsat område eller utrymme utomhus som anordnaren disponerar får högst utgöra 10 procent av den publikkapacitet som ryms på permanenta sittplatser.
Oavsett kravet i första stycket får dock antalet deltagare alltid uppgå till 100 under förutsättning att anordnaren uppfyller de krav som finns i 11 §.
Motionslopp och liknande tävlingsform
13 § För den som anordnar en idrottstävling utomhus i form av ett motionslopp eller liknande gäller utöver 8 § följande bestämmelser:
1. Dela upp idrottsutövarna i mindre startgrupper med olika starttider.
2. Start- och målområdet ska vara tydligt avgränsat.
3. Enbart idrottsutövare och funktionärer får befinna sig i start- och målområdet.

Allmänna råd
Anordnaren bör uppmana idrottsutövarna att hålla avstånd till varandra under tävlingen.

Allmänna råd till 3 kap. 3 §, 4 kap. 1 och 2 §§ och 5 kap. 1 § förordningen (2021:8) om särskilda begränsningar för att förhindra spridning av sjukdomen covid-19
Fritids- och kulturverksamheter samt handelsplatser
Trängsel kan undvikas genom att
1. anvisa besökare till en särskilt angiven in- eller utgång,
2. ta fram alternativa lösningar till fysiska köer,
3. anvisa vilket avstånd som kunder eller besökare bör hålla till varandra t.ex. genom markeringar på golvet eller marken,
4. informera kunder eller besökare om att handla ensamma och på tider med mindre beläggning,
5. anvisa i vilken riktning som kunder eller besökare bör förflytta sig,
6. informera kunder eller besökare om vilka dagar och tider det är mindre risk för trängsel, och
7. begränsa sällskap vid guidade visningar till åtta personer.

Fritids- och kulturverksamheter
Utöver vad som anges ovan kan trängsel även undvikas genom att
1. åtgärder vidtas för att sprida ut besökares ankomsttid,
2. enbart ge tillträde till besökare som på förhand har reserverat plats eller köpt biljett, t.ex. via telefon eller annat bokningssystem,
3. åtgärder vidtas för att förhindra att spontana folksamlingar uppstår, och
4. personal på plats vägleder besökare.

Marknader
Trängsel kan undvikas genom att
1.låta marknaden pågå under flera dagar,
2.informera besökare om att handla ensamma om man inte handlar med personer som har behov av stöd eller barn,
3.anvisa i vilken riktning besökare bör förflytta sig, och
4.personer på plats vägleder besökare för att det ska vara en jämn genomströmning och förhindra folksamlingar.

Allmänna sammankomster och offentliga tillställningar
Trängsel kan undvikas genom att
1.åtgärder vidtas för att sprida ut deltagares ankomsttid,
2.anordnaren av en sammankomst eller tillställning som pågår under flera dagar, exempelvis en mässa, kan informera deltagare om vilka dagar och tider det är mindre risk för trängsel,
3.anvisa deltagare till olika och särskilt angivna in- eller utgångar,
4.ta fram alternativa lösningar till fysiska köer,
5.anvisa vilket avstånd som deltagare bör hålla till varandra i en lokal, på det avgränsade området eller utrymmet som anordnaren disponerar och vid köer, t.ex. genom markeringar på golvet eller marken,
6.anvisa i vilken riktning som deltagarna bör förflytta sig,
7.sätta upp avgränsningar för olika sällskap att vistas i som t.ex. staketfållor eller rep, och
8.personal på plats vägleder deltagarna för att det ska vara en jämn genomströmning och förhindra folksamlingar i t.ex. en foajé och liknande utrymmen.
